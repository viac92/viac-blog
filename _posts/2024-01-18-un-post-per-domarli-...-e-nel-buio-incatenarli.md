---
layout: post
---

Ciao a tutti/e e benvenuti/e sul mio blog! 

Per qualsiasi ragione voi siate giunti in questa sperduta pagina del world wide web sarà per me un onore avervi come lettori e lettrici.

Il titolo di questo primo post è ovviamente una citazione al Signore degli Anelli, per gli amici LOTR, che non ha un gran senso però voleva essere un modo simpatico per sottolineare come in questo post si cercherà di dare una linea guida a questo blog, capendo insieme di cosa mi piacerebbe parlare e in generale per presentarmi un pochino.

## Presentazioni 

Ed iniziamo proprio con le presentazioni, sono viac e come avrete visto nella homepage di questo blog sono anche altre cose.
In primo luogo sono una persona con una vita niente male[^1] anche se sicuramente con ampi margini di miglioramento soprattutto dal punto di vista materiale e si, se ve lo state chiedendo era un modo per dire che sono povero.

Ma in cosa consiste questa mia vita? 

Tralasciando le domande esistenziali, diciamo che la mia vita, almeno attualmente, consiste per la maggior parte del tempo nel lavorare come programmatore e fare da papà al mio bellissimo bimbo che tra qualche giorno copierà 6 anni! Come crescono veloci...

Per il resto, nei piccoli ritagli di tempo che mi rimangono, cerco di portare avanti alcuni progetti e coltivare le mie passioni che in ordine sparso sono:

- videogiochi 
- film
- musica
- giochi da tavolo
- politica

e tanto altro...

Ovviamente tutte queste passioni, essendo io una persona senza particolare talento e con poco tempo risultano portate avanti in modo claudicante, quindi non voglio sicuramente darmi delle arie e neanche credermi sto cazzo[^2] e qui passiamo all'idea di base di questo blog.

## L'idea di base

Perché scrivere un blog nel 2024 se non voglio neanche passare per mitomane?

Ovviamente per sentirmi un po' parte della mia cultura millennials e nello stesso tempo ripudiare quella dei reels di TickTok[^3] e dell'intrattenimento/informazione da swipe compulsivo. 
Questo di conseguenza mi porta a trincerarmi dietro vecchi modi di comunicare ormai obsoleti (il blog) per sentirmi ancora come quando bazzicavo i forum di videogame ad inizio anni 2000 nel tepore della mia cameretta[^4].

Ma le vere motivazioni, quelle serie, quelle leggermente più sensate sono due:

1. organizzare le mie idee che reputo di qualche importanze in un solo luogo virtuale.
2. la gioia di condividere.

Per quanto riguarda il primo punto direi che è abbastanza auto esplicativo, voglio mettere un punto su alcune cose, idee, progetti o anche cose che vedo e voglio analizzare un po' più in profondità e fare tutto in un unico posto, questo blog appunto.

Il secondo punto è più interpretabile quindi mi spiego meglio.

Io adoro condividere le mie passioni con gli altri ma allo stesso tempo non mi piace come avviene la condivisione sui social network più utilizzati dei giorni nostri.
Trovo che spesso e volentieri quel modo di condividere sia più un modo di mettersi in mostra più che una condivisione genuina con gli altri e per gli altri, quindi diciamolo, una cosa un po' da egoriferiti[^5].
In più c'è uno sbilanciamento vertiginoso per i contenuti visivi rispetto quelli scritti e spesso questi contenuti visivi risultano essere molto estemporanei e stringati.

So che ai giorni d'oggi trovare il tempo di mettersi a leggere qualcosa è ormai un lusso che pochi si concedono, ma credo che comunque qualcuno interessato ad una condivisione più profonda ci sia e quindi ci si prova, nonostante tutto.

## Dove stiamo andando non c'è bisogno di strade

Per concludere, una piccola idea di come potrà evolvere questo progetto, senza ancora una direzione chiarissima anche perché nel futuro non c'è bisogno di strade[^6].

Come prima cosa vorrei sviscerare un po' di più i 5 punti cardine che ho elencato in homepage, ovvero il mio rapporto con:

- l'essere programmatore
- i videogiochi
- il nerdismo in generale
- il comunismo 
- il veganismo

Magari con 5 post specifici, questo da capire.

Ho volutamente tralasciato uno degli aspetti più importanti, quello d'essere un papà single, per il semplice fatto che è un argomento molto personale e per ora non mi sento ancora di trattarlo in forma scritta nonostante mi definisce in modo profondo, anche senza che io lo debba specificare ulteriormente.

Poi per il resto vediamo come va, quando sentirò che qualcosa vale la pena d'essere condiviso lo farò, forse.

## The End 

Dopo tutte queste parole al vento.

Questa è la fine[^7].


(*ps a presto*)


---
{: data-content="footnotes"}

[^1]: Citazione dal bellissimo fumetto di [Bryan Lee O'Malley](https://it.wikipedia.org/wiki/Bryan_Lee_O%27Malley) [Scott Pilgrim](https://it.wikipedia.org/wiki/Episodi_di_Scott_Pilgrim_-_La_serie#Scott_Pilgrim._Una_vita_niente_male).
[^2]: Abbraccio in toto la filosofia personale di uno dei miei idoli indiscussi ovvero Zerocalcare, quindi il riferimento stocazziano è da attribuire a questo.
[^3]: Lo so, lo so, i reels, TickTok ecc sono uno strumenti e dipende come vengono utilizzati, possono esserci anche contenuti interessanti ma diciamo che invogliano un tipo di intrattenimento e informazione da fast food, permettetemi il paragone, che non mi fa impazzire. Potrebbe essere uno spunto per un futuro post.
[^4]: Ad essere onesti non ho mai avuto una mia cameretta, la cameretta era condivisa con i miei fratelli. Ma da figlio maggior il pc di casa era, quello si, tutto mio.
[^5]: Semicit della mia BFF che sicuramente capirà.
[^6]: Se non riconosci questa citazione ti consiglio di lasciare immediatamente questo sito e andarti a vedere la trilogia di [Ritorno al Futuro](https://it.wikipedia.org/wiki/Ritorno_al_futuro_(trilogia))
[^7]: [this is the end...](https://www.youtube.com/watch?v=BXqPNlng6uI)
