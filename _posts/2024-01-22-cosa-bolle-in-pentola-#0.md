---
layout: post
category: cosa-bolle-in-pentola
---

## Indice
- [Videogame](#videogame)
- [Musica](#musica)
- [Film](#film)
- [Serie TV](#serie-tv)
- [Fumetti](#fumetti)
- [Libri](#libri)
- [Giochi da Tavolo](#giochi-da-tavolo)
- [Conclusioni](#conclusioni)

Iniziamo con una rubrica semplice e leggera che mi serve per tener traccia di quello che gioco, vedo, ascolto e leggo.

Penso la porterò avanti in modo scomposto come tutto il resto, poi se vedo che ha senso aggiornarla in modo più scadenzato farò le opportune modifiche.

Spero che questa sezione del blog serva a darvi qualche consiglio e in generale a condividere cose tendenzialmente belle ed interessanti. 
Ho scritto tendenzialmente perché non vi nascondo che ogni tanto i miei gusti hanno dei terribili tracolli verticali verso il trash quindi vi avverto prima così vi risparmio lo sgomento o almeno in parte.

Ovviamente se avete idee, cose da vedere/leggere/ascoltare/giocare da suggerirmi non esitate a contattarmi, direttamente per chi mi conosce oppure alla mia [mail](mailto:viacc@protonmail.com).

## [Videogame](#videogame)

Iniziamo con i videogame, in questo momento sto affrontando due giochi in particolare, due giochi tra l'altro agli antipodi ma molto interessanti.
Uno è una piccola perla di qualche anno fa, l'altro è il gioco evento del 2023.

Sto parlando di:

- Stray[^1]
- Baldur's Gate 3[^2]

In questa sede non mi voglio dilungare troppo su un'analisi approfondita, nel caso parlerò della singola opera in un altro post o su un altro blog[^3].

Voglio comunque fare delle brevissime considerazioni, per farvi capire di cosa si tratta, a che punto sono e se mi stanno piacendo.


In **Stray** interpretiamo un bel gatto arancione, scusate ma non ho idea di che razza sia non mi intendo molto di animali domestici, che in un futuro post apocalittico dove gli esseri umani sono scomparsi dalla faccia della terra deve riuscire a tornare sulla superficie del pianeta dopo essere sprofondato in una metropoli cyberpunk sotterranea abitata da simpatici robot.

Il gioco è piuttosto breve, dovrebbe essere sulle 5 ore e me le sto godendo con molta calma anche perché lo sto giocando da steam deck[^4] sul letto prima di andare a dormire così da immergermi totalmente.

Penso d'essere arrivato più o meno alla parte finale e devo dire che sia il gameplay che la narrazione mi stanno piacendo molto, niente di incredibile ma tutto molto piacevole, inoltre la tematica di fondo è chiara ed interessante.

Anche la grafica nonostante lo stia giocando in mobilità è molto curata e le atmosfere sono veramente riuscite.

Non dico altro e mi tengo la possibilità di scriverne magari in un secondo momento, magari anche su un altro blog ma ne parleremo poi.

A **Baldur's Gate 3** c'ho giocato ancora poco, 10 ore più o meno, che appunto per BG3 sono niente.

Che dire, sembra un capolavoro e non vedo l'ora di continuarlo, per ora ho praticamente ucciso tutti i personaggi che potevano darmi delle missioni nel primo atto senza farlo apposta ma va bene così è il bello dei gdr, il bello della diretta.

Ultima cosa su BG3, devo capire come gestire meglio i combattimenti perché mi stanno mazzolando a dovere, ma lo accetto è comunque un livello di sfida sano e non troppo frustrante.
Inoltre c'è da dire che faccio pena nei gdr a turni, forse sarà quello.

## [Musica](#musica)

Io tendenzialmente ascolto solo album interi, mi viene l'ansia ad ascoltare brani sfusi tranne in situazioni dove questo disturbo creerebbe disagio nelle persone con cui passo il tempo (vedi viaggi in macchina, cene ecc).

Quindi nella lista di seguito menzionerò gli album e poi nel caso dirò qualche cosa in più sui singoli pezzi.

Inoltre ovviamente non troverete solo musica nuova ma anche cose che sto riprendendo e altro ancora che non mollo mai.

Quindi, cose interessanti ascoltate di recente in ordine sparso:

- Wall of Eyes[^5], The Smile (preview)
- This Stupid World[^6], Yo La Tengo
- Title Track[^7], UNIVERSITY (EP)
- Bird Machine[^8], Sparklehorse 
- Stratosphere[^9], Duster

Sono quasi tutte pubblicazioni relativamente nuove tranne **Stratosphere** dei Duster che è un album del 1998.
A proposito dei Duster devo ammettere colpevolmente di averli scoperti solo l'anno scorso e di trovarli veramente fantastici.
Se vi piacciono i gruppi shoegaze dall'anima chill sicuramente non potete perderveli, inoltre ho preso i biglietti per andarli ad ascoltare a Manchester questo maggio, probabilmente ci scapperà un piccolo reportage.

**Wall of Eyes** è il nuovo disco dei the Smile, formazione che conta nelle proprie fila il cuore pulsante dei Radiohead ovvero Thom Yorke e il chitarrista compositore Jonny Greenwood.
I tre singoli usciti preannunciano un nuovo album di livello, personalmente sono rimasto ipnotizzato dagli arpeggi di Greenwood in Banding Hectic, come dai soliti violini arrangiati sapientemente.

**Bird Machine** è l'album postumo di Mark Linkous, musicista statunitense meglio conosciuto per il progetto musicale Sparklehorse morto suicida nel 2010.
Oltre al lavoro veramente toccante portato avanti dal fratello di Mark, Matt, per mettere insieme questi brani non ancora pubblicati, in questo album troviamo dei capolavori assoluti come Evening Star Supercharger, Falling Down o Hello Lord.
Forse il mio album preferito del 2023.

Vado veloce sul resto.

**This Stupid World**, anche qui album dalle sonorità alternative di una band che non avevo mai sentito prima di qualche settimana fa nonostante siano considerati un gruppo fondamentale nel l'alt rock USA.
Mi recupererò la discografia in questi mesi, veramente una scoperta inaspettata.

Ultimi ma non ultimi gli UNIVERSITY che con il loro primo EP **Title Track** spaccano tutto.
King Size Slime a ripetizione da settimane, super consigliati se avete bisogno di un po' di carica da punk/rock statunitense.

## [Film](#film)

Gli ultimi tre film che ho visto sono stati:

- Bottoms[^10]
- Il Ragazzo e l'Airone[^11]
- Indiana Jones e il quadrante del destino[^12]

Non ho moltissimo da dire in questo momento sui film, non è un periodo in cui sto seguendo molto e non ho la scimmia di qualche mese fa.

**The Bottoms** mi è piaciuto molto, è il genere di film che vorrei vedere più spesso, film adolescenziale irriverente ma non stupido, regia e attori di livello, tutto bene, non mi dilungo ulteriormente.

**Il Ragazzo e l'Airone**, premessa, sono andato a vederlo al cinema alle 22:40 quindi il film è iniziato alle 23:10 dopo una giornata di lavoro.
Conclusione lo devo rivedere, per quel poco che posso dire, mi è sembrato un bel film ma sicuramente da visionare a mente fresca e inoltre va ragionato e studiato un po'.

**Indiana Jones**, non un gran film ma molto meglio di quella cafonata del teschio di cristallo, RIP Shia LaBeouf.

## [Serie TV](#serie-tv)

Per quanto riguarda le serie tv sono in un momento del tutto revival.

Approfittando un po' del sacrosanto sciopero dei lavoratori dello showbiz hollywoodiano[^13] sto recuperando due serie tv comiche che sono dei mostri sacri del genere, non c'è molto da dire se non sciagura a me per non averle viste prima, ma ognuno ha i suoi tempi o le priorità.

La terza è un anime, anche questa super famosa ed apprezzata. 
In questo periodo come noterete mi sto immergendo nella cultura giapponese, per motivi misteri ma non troppo sto scoprendo questo mondo che mi ero precluso per tutto questo tempo.

- Big Bang Theory[^14].
- The Office[^15].
- Attack on Titan[^16].

Non voglio proprio dire niente su queste tre serie tv, tanto molti di voi le conoscono già e nel caso quando le avrò finite tirerò le somme.

## [Fumetti](#fumetti)

Anche nella sezione fumetti siamo 2 a 1 per il Giappone.

- Frieren[^17] (nr. 3).
- The Girl from the Other Side[^18] (nr. 3).
- Scott Pilgrim[^19] (nr. 1).

Come sarebbe la nostra vita se potessimo vivere per mille e passa anni e inoltre fossimo una maga in un mondo fantasy popolato da demoni e mostri d'ogni genere?
È proprio quello che viene indagato in **Frieren**, un fantasy atipico che punta molto sull'aspetto psicologico della sua protagonista millenaria.
Per ora lo sto trovando interessante e la narrazione scorre senza troppi intoppi, inoltre sono molto belli i salti temporali anche di centinaia d'anni che ripercorrono la vita di Frieren.
Anche i disegni sono molto curati e puliti.
Vi aggiornerò sicuramente sul proseguo di questa serie.

**The Girl form the Other Side** invece è molto più criptico, mi ricorda molto le atmosfere dei giochi di Rusty Lake[^20] almeno visivamente, animali antropomorfi con vestiti eleganti per intenderci.
In breve parla di una bambina che vive insieme ad un mostro che la protegge da una certa corruzione che si è diffusa nel mondo, quindi il focus è sulla relazione tra il mostro e la bambina che sembra essere molto profondo.
Non l'ho ancora capito bene, devo approfondire, vi farò sicuramente sapere.

Qualche anno fa avevo visto il film di **Scott Pilgrim**, mi era piaciuto ma l'avevo completamente dimenticato.
Poi con l'uscita della serie animata su Netflix mi sono imposto di leggere prima il fumetto e poi vedere l'adattamento in un secondo momento.
Quindi mi sono preso il primo albo e come avevo sospettato mi è piaciuto parecchio.
La scrittura ha un umorismo nerd spassoso e personaggi molto ben caratterizzati, mentre per l'aspetto artistico i disegni sono molto stilizzati riuscendo così a catturare l'essenza dei personaggi in pochi tratti.
Tirerò le somme quando avrò finito di leggere tutta la serie, per ora un inizio niente male. 

## [Libri](#libri)

Nota sicuramente dolente è la backlog dei libri da leggere che qui non riporterò tutta, un po' per sintesi un po' per vergogna.
Sinceramente io ho un problema con la lettura, un problema facilmente risolvibile, ma che necessita del pieno possesso e potere decisionale sul posizionamento di sedie/divani/poltrone/letti comodi abbinati ad una fonte di luce consona e facilmente accendibile.
Purtroppo trovandomi ad essere ospitato in questi anni non ho mai potuto disporre di un luogo che soddisfacesse questi requisiti in modo ottimale e inoltre anche silenzio e tranquillità spesso venivano a mancare.
Spero che nella nuova casa con la predisposizione di un luogo apposito per la lettura possa finalmente provare a scalfire quell'enorme montagna di libri acquistati e mai letti.
Però diciamo che non sono proprio rimasto senza leggere nulla, quindi anche se a rilento sto portando avanti due libri.
Inoltre specifico che tendo sempre a leggere un romanzo di narrativa e un saggio in parallelo così da alternare un po' lo stile e il contenuto.

- La Trilogia della Guardia Cittadina[^21].
- Storia del Bolscevismo n2[^22].

**La trilogia della Guardia Cittadina** è un libro facente parte dell'universo del Mondo Disco[^23] di Terry Pratchett scrittore britannico che purtroppo ci ha lasciati nel 2015.
È il primo libro che leggo della serie e se dovessi descriverlo in breve sono i Monty Python letterari calati in un mondo fantasy ricco di magia e situazioni assurde, quindi in sunto un umorismo inglese di altissimo livello.
Voglio riportare la dedica ad inizio libro che trovo molto divertente e che personalmente ha subito invogliato alla lettura:

> Potete chiamarli Guardie di Palazzo, Guardie Cittadine
> o Guardie e basta. Qualunque nome abbiano, in ogni opera di genere fantasy-eroico il loro scopo è lo stesso: più o meno al capitolo 3 (o dopo dieci minuti di film)
> irrompono nella stanza, attaccano l'eroe uno alla volta e vengono massacrati.
> Nessuno chiede mai se sono d'accordo.
> Questo libro è dedicato a quei nobilissimi uomini.

Io morto.

L'altro libro **Storia del Bolscevismo** come si evince dal titolo è incentrato sulla storia del partito Bolscevico dalla sua nascita fino e dopo il compimento della rivoluzione comunista in Russia.
Ovviamente è un libro interessantissimo pieno zeppo di eventi storici che ti fa rivivere quel periodo d'effervescenza politica in modo puntuale riportando moltissimi dati raccolti dall'autore, Alan Woods, nei suoi anni di studio in Russia.
Se vi interessa sapere di più su uno degli eventi storici più importanti di sempre e sul partito che l'ha reso possibile ovviamente questo è il libro che fa per voi.
Da precisare che sono 3 volumi, ognuno copre un diverso arco temporale della storia del partito Bolscevico.

Inoltre se siete interessati all'argomento vi consiglio anche il libro I Dieci Giorni che Sconvolsero il Mondo di John Reed, attivista statunitense che si trovava in Russia durante i giorni della rivoluzione d'ottobre.
È un libro unico proprio perché rappresenta la sola testimonianza di un occidentale durante quei giorni.

## [Giochi da Tavolo](#giochi-da-tavolo)

Giochi da tavolo un po' lo stesso problema dei libri, purtroppo in questo periodo non ho giocato tantissimo non potendo invitare amici a casa e di conseguenza non potendo usufruire della mia discreta collezione di board game.
Unico titolo che ho iniziato e giocato un po' in questo periodo con un minimo di continuità è

- Lorcana[^24]

Un gioco di carte collezionabili basato sulle ip di Disney edito da Ravensburger.
Per ora sono usciti due set ma purtroppo in Italia si fa un po' fatica a trovarli in giro e soprattutto a trovare gente con cui giocare.
Devo comunque dire che le meccaniche sono moderne è molto semplici da imparare ma profonde e difficili da padroneggiare, ricetta a mio avviso ideale per un gioco di carte collezionabili.
Ovviamente si deve avere un minimo d'interesse per il mondo Disney soprattutto per apprezzare i bellissimi artwork delle carte che hanno uno stile marcatamente dinseyano risultando comunque molto moderne e accattivanti nel layout.

Anche qui, mi sento di non averlo ancora sviscerato a sufficienza per darne una valutazione definitiva, ma sicuramente la prima impressione è molto buona.

## [Conclusioni](#conclusioni)

Tante cose buttate tutte insieme nel pentola, però devo dire che a questo giro gli ingredienti sembrano tutti di qualità, vedremo un po' cosa ne uscirà fuori.
Se qualche coraggioso è arrivato fino alla fine vi ringrazio per la vostra attenzione e vi do appuntamento, spero presto, sui vostri schermi con nuovi ingredienti per una nuova brodaglia, a presto!

---
{: data-content="footnotes"}
[^1]: Stray sviluppato da BlueTwelve Studio e pubblicato da Annapurna Interactive nel 2022, [link steam](https://store.steampowered.com/app/1332010/Stray/)
[^2]: Baldur's Gate 3 sviluppato e pubblicato da Larian Studios nel 2023, [link steam](https://store.steampowered.com/app/1086940/Baldurs_Gate_3/)
[^3]: Un progetto segreto che non so se vedrà mai la luce, ma ci spero, nel caso vi aggiornerò.
[^4]: Handheld Pc prodotto da Valve, [link steam](https://www.steamdeck.com/it/)
[^5]: Wall of Eyes dei The Smile in uscita il 26 gennaio, [link apple music](https://music.apple.com/it/album/wall-of-eyes/1711359135)
[^6]: This Stupid World dei Yo la Tengo, 2023, [link apple music](https://music.apple.com/it/album/this-stupid-world/1649152192)
[^7]: Title Track degli UNIVERSITY, 2023, [link apple music](https://music.apple.com/it/album/title-track-ep/1706137964)
[^8]: Bird Machine di Sparklehorse, 2023, [link apple music](https://music.apple.com/it/album/bird-machine/1689023427)
[^9]: Stratosphere dei Duster, 1998, [link apple music](https://music.apple.com/it/album/stratosphere/1388806946)
[^10]: Bottoms, regia di Emma Seligman, 20023, [link JustWatch](https://www.justwatch.com/it/film/bottoms)
[^11]: Il Ragazzo e l'Airone, regia di Hayao Miyazaki, 2023, [link JustWatch](https://www.justwatch.com/it/film/kimitachi-wa-do-ikiru-ka)
[^12]: Indiana Jones e il quadrante del destino, regia di James Mangold, 2023, [link JustWatch](https://www.justwatch.com/it/film/indiana-jones-5)
[^13]: Argomento di cui vorrei parlare in un post dedicato, anche perché è stata una cosa molto grossa con un forte impatto sull'industria e ha dato modo anche a molti di vedere come azioni sindacali del genere possano fermare un intero settore multimiliardario.
[^14]: Big Bang Theory, 2007, [link JustWatch](https://www.justwatch.com/it/serie-tv/the-big-bang-theory).
[^15]: The Office, 2005, [link JustWatch](https://www.justwatch.com/it/serie-tv/the-office).
[^16]: Attack on Titan, 2013, [link JustWatch](https://www.justwatch.com/it/serie-tv/lattacco-dei-giganti)
[^17]: Frieren disegnato da Tsukasa Abe scritto da 	Kanehito Yamada, [link store](https://j-pop.it/it/frieren-dopo-la-fine-del-viaggio-001.html)
[^18]: The Girl from the Other Side disegnato e scritto da Nagabe, [link store](https://j-pop.it/it/girl-from-the-other-side-001.html)
[^19]: Scott Pilgrim disegnato e scritto da Bryan Lee O'Malley per la precisione quello grande e a colori di Rizzoli che consiglio senza remore, [link store](https://www.rizzolilibri.it/libri/scott-pilgrim-una-vita-niente-male-edizione-a-colori/)
[^20]: Rusty Lake è una serie di giochi sviluppati dall'omonimo studio, [link](https://www.rustylake.com/)
[^21]: Trilogia della Guardia Cittadina scritto da Terry Pratchett, [link store](https://www.tealibri.it/libri/terry-pratchett-la-trilogia-della-guardia-cittadina-9788850260478)
[^22]: Storia del Bolscevismo scritto da Alan Woods, [link store](https://rivoluzione.red/product/i-tre-volumi-di-storia-del-bolscevismo-collana-completa-25-euro/)
[^23]: È il mondo nel quale avvengono le vicende narrate in diversi romanzi di Pratchett, lascio un link con tutta la time line per un approfondimento, [link wikipedia](https://it.wikipedia.org/wiki/Mondo_Disco)
[^24]: Lorcana edito da Ravensburger, [link](https://www.disneylorcana.com/en-US)